उदयपुर — कोरोना संक्रमणबाट उदयपुरमा थप ५ जनाको मृत्यु भएको छ । शनिबारमात्रै त्रियुगा नगरपालिकाका ३, कटारी नगरपालिका र उदयपुरगढी गाउँपालिका थप १/१ जना गरी ५ जनाको मृत्यु भएको हो । 
जिल्ला स्वास्थ्य कार्यालय उदयपुरका तथ्यांक अधिकृत उमेश लुइँटेलका अनुसार उदयपुरमा कोरोनाबाट शनिबार थपिएकासहित २३ पुगेको छ । जसमा १७ जना पुरुष र ६ जना महिला रहेका छन् । 
यसैगरी शनिबारमात्रै ३८ महिला र ३० पुरुष गरी ६८ जना नयाँ संक्रिय संक्रमित थपिएका छन् । यो सँगै जिल्लामा कुल सक्रिय संक्रमितको संख्या ५ सय ४४ पुगेको छ । जसमा २ सय ४६ महिला र २ सय ९८ जना पुरुष छन् ।
उदयपुरमा २८ महिला र ६० पुरुष गरी ८८ जना निको भएर घर फर्किएको स्वास्थ्य कार्यालयले जनाएको छ ।
प्रकाशित : जेष्ठ ८, २०७८ २१:०२काठमाडौँ — प्रधानमन्त्री केपी शर्मा ओलीको सिफारिसमा राष्ट्रपति विद्यादेवी भण्डारीले प्रतिनिधीसभा विघटन गरेपछि त्यसको चौतर्फी आलोचना भएको छ । सबै क्षेत्रबाट ओलीको कदमको विरोध भइरहदा उनको टिममा रहेका कानूनव्यवसायीहरुले भने सिफारिस र निर्णय कानूनसम्मत रहेको दावी गरेका छन् ।

यसै विषयमा कान्तिपुरकर्मी कृष्ण ज्ञवालीले प्रधानमन्त्री तथा मन्त्रिपरिषद कार्यालयका कानुनविज्ञ बाबुराम दाहालसँग गरेको कुराकानी : 

प्रधानमन्त्रीले विश्वासको मत पनि नलिई, राजीनामा पनि नदिई अर्को प्रधानमन्त्री नियुक्तिका लागि राष्ट्रपतिलाई पत्र पठाउनुभयो । यसो गर्न मिल्छ र ? 
राजीनामा दिँदाको प्रधानमन्त्री र नदिँदाको प्रधानमन्त्रीमा के फरक छ ? संविधानको धारा ७६ को उपधारा १, २, ३ र ५ को प्रधानमन्त्रीको हैसियत त उही हो नी ! अर्कोतर्फ कुनै कारणले पदमुक्त हुने प्रधानमन्त्री र अरु सामान्य बेलाको प्रधानमन्त्रीमा के नै फरक छ र ? संविधानले कही फरक देखेको छैन । 
त्यसो भए राजीनामा दिँदाचाहिँ के हुन्थ्यो ? 
राजीनामा दिँदा हुने प्रधानमन्त्री र नदिँदा हुने प्रधानमन्त्रीमा तात्विक भिन्नता नै छैन । संविधानमा राजीनामा दिएको प्रधानमन्त्रीले यो–यो काम गर्न पाउँदैन भनेर कतै लेखेको छ र ? 
दुईजना सांसद्ले बहुमत पुग्ने संख्यामा दावी गर्दा पनि किन राष्ट्रपतिले प्रधानमन्त्री नियुक्त गर्न अनिच्छा देखाउनुभएको होला ? 
संविधानको धारा ७६ को उपधारा ५ अनुसार, राष्ट्रपतिलाई यो सांसद्ले भोली प्रतिनिधिसभामा विश्वासको मत प्राप्त गर्न सक्छ भन्ने लाग्यो भने प्रधानमन्त्रीमा नियुक्त गर्ने हो । दुवैजनाको विश्वास गर्नुपर्ने कारण देखिएन रे ! त्यो किन भएन, म कारण बताउँछु । पहिले शेरबहादुर देउवाबाट सुरु गरौं । शेरबहादुर देउवाको पक्षमा १४९ सांसदहरुको हस्ताक्षर थियो रे ! नेकपा एमालेले राष्ट्रपति कार्यालयमा एउटा चिठी दर्ता गरेको छ । त्यसमा के व्यहोरा छ ? म भन्छु– ‘हाम्रा प्रतिनिधिसभा सदस्यहरुले त्यहाँ हस्ताक्षर गरेर शेरबहादुर देउवालाई समर्थन गरेको छन् रे भनेर हामीले सुन्यौं । त्यसो गर्नु संविधान, राजनीतिक दल र हाम्रो पार्टीको विधान विपरितको काम गरेको हुनाले सांसद पदसमेत नरहने गरी हामी कारबाही गर्न सक्छौं । त्यो अधिकार हामीलाई छ । त्यस्तो हुँदाहुँदै राष्ट्रपतिज्यू, उनीहरुको हस्ताक्षरलाई तपाईले स्विकार गर्न मिल्दैन । हाम्रो औपचारिक कुनै निर्णय भएको छैन । अर्कोतर्फ हाम्रो संसदीय दलको नेताले प्रधानमन्त्री पदमा दावी गर्नुभएको छ । त्यसलाई कमजोर बनाउने उद्देश्यले अर्को दलको नेतालाई समर्थन गर्नु अघि भनेका ऐन कानून, संसदीय सिद्धान्तअनुसार मिल्दैन । त्यसैले उहाँहरुको हस्ताक्षरका आधारमा कुनै निर्णय नगर्नुह्नु अनुरोध छ’ भनेर लेखेर पठाएको हो । 
यति भइसकेपछि राजनीतिक दलसम्बन्धी ऐन राष्ट्रपतिलाई थाह हुँदैन भन्न मिल्दैन । संविधानको धारा, उपधारा उहाँलाई थाह छ । अब २७ जनालाई उहाँले मान्न मिलेन । जनता समाजवादी दलको १२ जना सांसदको हकमा पनि जसपाका अध्यक्ष महन्थ ठाकुर र संसदीय दलका नेता राजेन्द्र महतोले त्यसैगरी चिठी लेख्नुभएको रहेछ । यसरी १२ र २७ जनाको हकमा प्रश्न उठ्यो । अब जो यिनीहरु दलीय अनुशासनको कारबाहीमा पर्दैछन् तिनैले मत दिएर प्रधानमन्त्रीले भोली प्रतिनिधिसभामा विश्वासको मत पाउलान् भनेर कसरी अनुमान गर्ने ? त्यही कारणले उहाँको दावी अस्वीकृत भएको हो । 
प्रधानमन्त्रीले ह्विपको त्रास देखाएका कारण राष्ट्रपतिले प्रधानमन्त्री नियुक्त नगर्नुभएको हो ? 
जे जसो गरे पनि भोली विश्वासको मत लिन जाने ठाँउ त्यही प्रतिनिधिसभा हो । राष्ट्रपति भवनमा विश्वासको मत लिने होइन । ह्विप त संसदमै लाग्ने हो । ह्विप लाग्नुअघि नै पार्टीले यिनीहरुलाई (सांसद पदबाट) किन हटाउँछौं भने उनीहरुले दलीय अनुशासन विपरित गतिविधि गरिरहेका छन् । 
ह्विप उल्लंघन नगर्दै अनुमानका आधारमा हटाउन मिल्छ र ? के आधारले हटाउने ? 
माओवादी केन्द्रले रामबहादुर थापा बादल लगायतलाई जसरी सांसद पदबाट हटायो, त्यसैगरी हटाउन मिल्छ । माओवादी केन्द्रले के कारणले हटायो भने नेकपा एमालेको केन्द्रीय कमिटीमा बादललगायतको नाम भएकाले हटाएको हो । ह्विप उल्लंघन गरेर हटाएको हो र ? होइन । अर्को दलको केन्द्रीय समितिमा गएपछि वा अर्को दललाई सहयोग गरेपछि हटाउन त मिल्यो नी ! 
तर, संविधानको धारा ७६ को उपधारा ५ मा त जो कोही सांसदले दावी गर्न मिल्छ नी ? यसमा त दलको होइन, सांसदको कुरा छ नि !
धारा ७६ को उपधारा ५ संविधानको निर्दलीय धारा होइन । माओवादी वा कांग्रेस अहिले एमालेको ठाँउमा भए यसैगरी स्विकार्नुहुन्थ्यो ? उहाँका सांसदहरुले जता मनलाग्यो त्यसै हस्ताक्षर गरेर हिँडे स्विकार्नुहुन्छ ? केपी ओलीको विरुद्ध त जति पनि बोल्न मिल्छ, त्यो अलग कुरा भयो । अहिले राजनीतिक दलसम्बन्धी संवैधानिक र कानून व्यवस्था हटेर दलीय अनुशासन निस्तेज भएको हो र ? संसदीय व्यवस्थामा निर्दलीय अभ्यास कल्पनै गरिँदैन । त्यहाँ प्रधानमन्त्री पद दावी गर्न जाँदा संसदीय दलको नेता हुनुपर्ने बाध्यता छैनमात्रै भनेको हो । अनुशासनविपरित मत व्यक्त गरेमा दलले कारबाहीको अंकुश चलाइहाल्छ । त्यसरी कारबाहीको मुखमा परेको व्यक्तिको भरमा राष्ट्रपतिले ‘ए यति जना रहेछन्, यसले त विश्वासको मत पाउला’ भनेर अनुमान गर्न मिल्छ र ? 
शुक्रबारको विवादमा दोहोरो नाम परेका सांसदको सनाखत गरिदिएको भए के बिग्रन्थ्यो ? 
सनाखत गर्न जरुरी नै भएन । किनभने तिनी २७ जनालाई प्रधानमन्त्री केपी ओलीले मेरो दलका सांसद हुन् भनेर स्वीकारेर जानुभएको छ । तिनै २७ जनालाई राष्ट्रपतिले दुईतिर मान्न पनि मिलेन । दलीय अनुशासनभित्र नबन्नेबाट कसरी विश्वासको मत प्राप्त होला भनेर मान्ने ? 
सनाखत नै गरेर पनि मानिलिऊँ अर्कोतिर हो भनियो रे । संविधानमा त ‘विश्वासको मत प्राप्त गर्ने आधार भएमा’ भनेर त्यसपछि प्रधानमन्त्रीमा नियुक्त गर्नु भनेको छ । अर्कोतर्फ गएकालाई दलले कारवाही गरिहाल्छ । कारबाहीमा परेकाहरुबाट विश्वासको मत प्राप्त गर्ने आधार कसरी मिल्छ र ? अर्काको दलको सांसद्, त्यसमाथि कारबाहीको मुखमा छ । त्यस्ता सांसदबाट विश्वासको मत प्राप्त होला भनेर कसरी अनुमान गर्नु ? 
यो विषयको परीक्षण त प्रतिनिधिसभामा हुनुपर्ने होइन र ? 
प्रतिनिधिसभामा विश्वासको मत लिनुभन्दा पहिले नै यी सांसदहरु दलीय अनुशासनको कारबाहीमा पर्नेछन् भनेर राष्ट्रपति विश्वस्त हुनुभयो । यो सांसदले विश्वासको मत दिनुअघि नै यसलाई नेकपा एमालेले कारबाही गरेर सांसद् पदबाट हटाउने रहेछ भन्नेमा उहाँ विश्वस्त हुनुभयो । त्यसरी विश्वस्त हुनु भनेको शेरबहादुर देउवाको दावीअनुसार विश्वासको मत लिनेमा विश्वस्त नहुनु हो । यो त उहाँले निर्णय गर्ने अधिकारको कुरा पनि भयो । संविधानको धारा ७६ को उपधारा ५ ले राष्ट्रपति त्यसरी विश्वस्त हुन पाउने/नपाउने कुरा गरेको छ । 
यी कुरा अनुमानको भरमा हुने हो या परीक्षण नै गर्नुपर्ने हो ? 
नेकपा एमालेमा शक्तिशाली अध्यक्ष (जो बहुमतप्राप्त) पनि हुनुहुन्छ । किनभने, केन्द्रीय कमिटीले कारबाही गर्ने अधिकार पनि उहाँलाई प्रत्यायोजन गरेको छ । उनीहरु (२७ जना) सांसदलाई कारबाही गर्दैछु भन्ने चिठी त राष्ट्रपति कार्यालयमा दर्ता नै भएको छ । त्यो चिठीलाई त राष्ट्रपतिले ‘भ्यालु’ दिनुपर्ने होला नी । 
अब शेरबहादुर देउवासहित १४९ जना सांसदहरु नै लिएर अदालत जाने निर्णय भएको छ । त्यसपछि के गर्नुहुन्छ ? 
तपाई ढुक्क ह्नुहोस्, १४९ जना नै ल्याप्चे लगाएर अदालत जाँदैनन् । १४९ हामीसँग छ भनेर ४/५ जना जालान् । त्यसपछि त अर्को पक्ष (हाम्रो पक्ष) अदालतमा प्रतिरक्षा गर्न गईहाल्छ नी ! 
अदालतमा पनि १४९ जना वा उनीहरुको हस्ताक्षर त देखिने भयो । त्यसले वैकल्पिक सरकार बन्ने अवस्था पुष्टि गर्दैन र ? 
राष्ट्रपति कार्यालयमा पेश भएको र हस्ताक्षर भनिएको कागज तपाईले हेर्नुभएको छ ? त्यसमा १ देखि १४९ सम्मको क्रमसंख्या छ । सबैभन्दा अन्तिममा नेकपा एमालेका सांसदहरुको नामावली छ । त्योभन्दा पहिले जसपाको बाबुराम भट्टराईलगायत १२ जनाको नामावली छ । एउटा ठूलो पेजमा बाबुराम भट्टराईलगायत १२ जनाको सूचीमा आधामा टिपेक्स लगाएर नाम मेटेको छ । अरु प्रयोजनका लागि लेखिएको क्रमसंख्यामा टिपेक्स लगाइएको छ । त्यो टिपेक्समाथि हातले लेखेको छ । एमालेका सांसदहरुको नामावली ३ पेजमा छ । एउटा पेजमा ६, अर्कोमा ५ र अर्कोमा १४/१५ जनाको नाम छ । अरु नै प्रयोजनका लागि सही गरेको कागजात राष्ट्रपति कार्यालयमा पेश भएको छ । त्यो अस्वभाविक छ । 
केपी शर्मा ओलीले पेश गरेको सूचीमा पनि त हस्ताक्षर छैन । के भन्नुहुन्छ ? 
प्रधानमन्त्री केपी शर्मा ओलीको दावी किन अस्वीकृत भयो ? अब म भन्छु । उहाँले मसँग १५३ जना छन् भन्नुभयो । २७ जनाले उता पनि गएर सही गरेको देखियो । उनीहरुलाई कारबाही गर्छु भनेर प्रधानमन्त्रीले भनिसक्नुभयो । उनीहरु प्रधानमन्त्रीसँग बस्छन्, बस्दैनन् निर्क्यौल छैन । यस्तो अवस्थामा प्रधानमन्त्रीले पनि विश्वासको मत लिन सक्नुहुन्छ भनेर राष्ट्रपति कसरी आश्वस्त हुने ? अहिले राष्ट्रपतिले प्रधानमन्त्रीको दावीलाई पनि स्वीकार्न सक्नुभएन । 
प्रकाशित : जेष्ठ ८, २०७८ २०:५०
****************************************
खोटाङ — बिहे, कार्जे, जमघटले यहाँ संक्रमण बढिरहेको छ । जिल्लाको दिक्तेल रूपाकोट मझुवागढी नगरपालिकामा सबैभन्दा बढी कोरोना संक्रमित भएका छन् ।

नगरका स्वास्थ्य शाखा प्रमुख तीर्थ आचार्यका अनुसार १ सय ५० जनामा संक्रमण देखिएको छ । बिहे कार्जेमा जमघट हुने, सहरबाट आउने अनि परीक्षण नगराई जनसम्पर्क गर्नेलगायतका कारण टोल–टोलमा संक्रमण फैलिएको आचार्यले सुनाए ।
हलेसी तुवाचुङ नगरपालिकाकी उपप्रमुख विमला राईको भनाइ पनि आचार्यकै जस्तो छ । हलेसी तुवाचुङमा पनि ४३ जनामा संक्रमण देखिएको छ ।
ऐंसेलुखर्क गाउँपालिकामा पनि बिहेका कारण संक्रमण फैलिएको ऐंसेलुखर्क गाउँपालिका अध्यक्ष विश्वनाथ निरौलाले बताए । उक्त पालिकाको वडा ३ स्थित एक घरमा गत वैशाख १७ गते भएको बिहेमा सिन्धुली जन्ती गएर आएपछि संक्रमण फैलिएको अध्यक्ष निरौलाले सुनाए ।
उक्त पालिकामा ४१ जना कोरोना संक्रमित छन् । उनीहरू सबैलाई होम आइसोलेसनमा राखिएको छ । उक्त पाालिकामा कोरोनाले ७८ वर्षीयको मृत्यु भएको छ ।
रावाबेसी गाउँपालिकामा पनि गुन्युचोलीमा सहभागीलाई संक्रमण भएको एक कर्मचारीले बताए । उनका अनुसार पालिकाको वडा १ कुभिन्डेमा वैशाख अन्तिम साता भएको गुन्युचोलीमा सहभागी भएका २० जनालाई संक्रमण भएको हो । गाउँपालिका अध्यक्ष लीलानाथ निरौलासहित २४ जनामा संक्रमण पुष्टि भएको छ ।
जन्तेढुंगा गाउँपालिकामा पनि बिहे र साकेला पर्व मनाउँदा संक्रमण फैलिएको गाउँपालिका अध्यक्ष शंकरबहादुर राईले बताए । वैशाखमा विभिन्न ठाउँमा भएको बिहे र साकेला पर्व मनाउँदा संक्रमण फैलिएको हो । 
प्रकाशित : जेष्ठ ८, २०७८ ०९:४१काठमाडौँ — विराटनगर सिटी फुटबल क्लबको बस खेलाडी लिएर फर्किंदै थियो । पशुपतिनाथ मन्दिर नजिक आइपुग्यो । एक खेलाडीले हिँडिरहेका विदेशीलाई देखाउँदै भने– ‘ट्याटु नै ट्याटु रहेछ, हाम्रो मान्जी (पेड्रो) जस्तै ।’ बस नजिकै पुग्यो । ती विदेशी मान्जी नै रहेछन् । आफ्नै टिमका खेलाडी ।

स्पेनी फुटबलर मान्जीलाई खेलाडीहरूले सँगै होटल फर्किनका लागि बस चढ्न आग्रह गरे । तर, मान्जीले मानेनन्, हिँडेरै फर्किए । उनी कमलादीस्थित होटल (रोयल सिंगी) बाट हिँडेरै पशुपतिनाथ पुगेका थिए । पशुपतिबाट हिँडेरै वसन्तपुर दरबार क्षेत्र अनि मात्रै होटल फर्किए । यसबीच उनले वसन्तपुरमा डरलाग्दो भैरवलाई देखे, महाभूकम्पबाट उठ्ने प्रयासमा रहेको मठमन्दिर र दरबारलाई नियाले । पशुपति क्षेत्रमा साधुहरूसँग फोटो खिचाए । फोटो खिचेवापत्को शुल्क पनि साधुलाई बुझाए ।
‘पशुपतिनाथ मन्दिरकै क्षेत्रमा दाहसंस्कार गर्नेरहेछ । अनौठो लाग्यो,’ कोरोना भाइरसका कारण सरकारले निषेधाज्ञा घोषणा गर्नुअघि फुर्सदमा सहर घुम्न निस्केका मान्जीले भने, ‘मैले पहिला यस्तो कहिल्यै देखेको थिइनँ । कहींकतै सुनेको पनि थिइनँ । मन्दिरपरिसरमा जीवन र मृत्युलाई सँगसँगै देखे ।’ उनले ती दृष्यहरूलाई आफ्नो इन्स्टाग्राममा पनि राखेका छन् । उनी पर्यटकमाझ ‘मन्की टेम्पल’ को नामले प्रख्यात स्वयम्भू पनि पुगे । यहाँ भने उनलाई पैदलको जरुरत परेन, क्लबका फुटबल निर्देशक सोनाम घलेले मोटरबाइकमै पुर्‍याइदिए ।
स्वयम्भूमा दुई वटा कुङ्बा (बत्ती) बाल्दै प्रार्थना गरे । केही फोटा खिचे र बाइकमै फर्किए । तर, उनलाई हिँड्नै रमाइलो लाग्छ । वैशाख ११ देखि जेठ १ सम्म सञ्चालित नेपाल सुपर लिग (एनएसएल) खेल्न आएका उनले भने, ‘महामारीका कारण धेरै घुम्न पाइएन । जति घुमें, त्यति रमाइलो लाग्यो । पदयात्रा (ट्रेकिङ) र घुमघामकै लागि भए पनि फेरि नेपाल आउन चाहन्छु ।’ उनी एनएसएल सुरु हुनु १० दिनअघि काठमाडौं ओर्लिएका थिए । देशकै पहिलो फ्रेन्चाइज फुटबल प्रतियोगिता सुरु भएकै साता महामारीको कारण निषेधाज्ञा लगाइयो अनि उनी होटल र दशरथ रंगशालामै सीमित भए । फुटबल खेल्नेसँगै सम्पदा र संस्कृति अवलोकन गर्ने उनको चाहना युनेस्कोमा सूचीकृत तीन क्षेत्रमै खुम्चियो ।
स्पेनी सरकारले यो महामारीमा नेपाल सरकारलाई पठाएको राहत लिएर आएको जहाजमा मान्जी शुक्रबार स्वदेश फर्किए । उनी दक्षिण अमेरिकी देश उरुग्वेको राजधानी मोन्टेभिडियोमा जन्मिएका थिए । त्यसैले उनी उरुग्वेको राष्ट्रिय फुटबल टिमका समर्थक हुन् । ‘डिएगो फोर्लान, एडिन्सन काभानी, लुइस स्वारेज खुबै मनपर्छ,’ सानो छँदै बसाइँ सरेपछि स्पेनमै हुर्किएका उनले भने, ‘तर, अहिले म उरुग्वे फर्किन सक्दिनँ । त्यहाँका सडकमा अर्जेन्टिना जस्तै (आपराधिक गतिविधि भइरहने) भएको छ ।’ उनीसँग जन्मेहुर्केको दुवै देशको नागरिकता छ । राहदानी स्पेनकै बोक्छन् ।
ट्रेडमार्क गोल
आक्रामक मिडफिल्डर र सेन्टर फरवार्डको भूमिकामा खेल्दै आएका मान्जी सुरुका दुई खेलमा खासै चलेनन् । गोल पनि गरेनन् । कतै अलमलजस्तो देखिए । उनले भने, ‘सधैं समुद्री सतहको उचाइमा खेलेको थिएँ । तर, काठमाडौंको उचाइमा अभ्यस्त हुन गाह्रो भयो । श्वास बढेजस्तो भयो । यहाँको अल्टिच्युडमा भिज्न समय लाग्यो ।’
उनले तेस्रो खेलमा आएर बुटवल लुम्बिनीविरुद्ध लोभलाग्दो गोल गरे । उनले एडेलाजा सोमिडेको पासमा पेनाल्टी क्षेत्रको ठीकबाहिर नियन्त्रण गर्दै प्रहार गरेको बल जाली चुमाउँदै विराटनगरलाई १–१ मा पुर्‍याएका थिए । त्यो खेल २–२ मा सकियो । अर्को खेलमा एफसी चितवनविरुद्ध सुनील बलको फ्रिकिकमा १८ यार्ड लाइनमा नियन्त्रण गर्दै मान्जीले प्रहार गरेको बल उत्कृष्ट गोलमा परिणत भएपछि विराटनगरले अग्रता लिएको थियो । त्यो खेल विराटनगरले २–० ले जित्यो ।
मान्जीका ती दुवै गोलमा बलले घुमाउरो रूपमा जाली चुमेको थियो । दुवै गोल उस्तै किसिमका थिए । वास्तवमा दुवै गोल ‘वर्ल्ड क्लास’ थिए । यस्तो गोल नेपालको घरेलु प्रतियोगितामा कमै देखिन्छ । विराटनगरका प्रशिक्षक यान लले पनि मान्जीका गोललाई ‘वर्ल्ड क्लास’ भने । मान्जी आफैंका लागि भने यस्ता गोल नयाँ वा फरक खाले होइनन् । उनले ११ वर्षे करिअरमा यस किसिमका थुप्रै गोल स्पेन, जापान र भारतमा गरेका छन् । त्यसैले ती गोल उनका ‘ट्रेडमार्क’ नै हुन् । उनी प्रायजसो गोल गरेपछि सलाम गर्दै खुसीयाली मनाउँछन् । यो पनि उनको ‘ट्रेडमार्क’ भइसक्यो ।
लिगमा विराटनगर सिटीविरुद्ध काठमाडौं रेजर्सको खेलमा फुटबलमा पाइने सबै खालको रोमाञ्च थियो । काठमाडौंले दुई गोलले पछाडि परेको स्थिति उल्टाएर ५–४ ले खेल जित्यो । विराटनगरको लय भंग गरेको त्यो खेलमा मान्जीले दुई गोल गरेका थिए । उनले सन्तोष तामाङको पासमा आफ्नै क्षेत्रबाट अघि बढाउँदै गोलकिपर विकेश कुथुलाई छक्याएर गरेको त्यो पहिलो गोल पनि उत्कृष्ट थियो । तर, उनको दुई गोललाई काठमाडौंका मेसुके ओलोमोउको 
ह्याट्रिकले ओझेलमा पारिदियो । ललितपुर सिटीविरुद्ध लिगको अन्तिम खेल निकै तनावपूर्ण रह्यो । खेलभन्दा रेफ्रीविरुद्ध विराटनगरको ‘टचलाइन’ मा आक्रोश देखियो । त्यो ४–० को हारसँगै विराटनगर र मान्जीको एनएसएल यात्रा लिगमै टुंगियो ।
उत्कृष्ट विदेशी
मेसुकेकै गोलमा काठमाडौं फाइनलमा धनगढी एफसीलाई १–० ले हराएर एनएसएलको पहिलो संस्करणको च्याम्पियन भयो । गत सिजन संकटाबाट ‘ए’ डिभिजन लिग खेलेका यी क्यामरुनी विंगर/फरवार्ड आठ गोलसहित प्रतियोगिताकै सर्वाधिक गोलकर्ता भए । बढी गोल गर्नेमा मान्जी र धनगढीका ओलावाले आफिज (४–४ गोल) रहे ।
‘ए’ डिभिजन लिगमा विदेशी खेलाडीको कोटामा प्रायजसो अफ्रिकी नै हुन्थे । एनएसएलमा भने युरोपमा लिग खेलिसकेका क्रोएसिया, फ्रान्स, अजरबैजानका खेलाडी पनि आए । एएफसी च्याम्पियन्स लिगका अनुभवी पनि आइपुगे । तर, उनीहरूको खेल नामअनुसार भएन । प्रदर्शनका हिसाबले एनएसएलकै एक उत्कृष्ट विदेशी खेलाडी हुन् मान्जी । उनी आफैं भने आफिजलाई उत्कृष्ट विदेशी मान्छन् ।
‘लिगमा आफिजले उत्कृष्ट प्रदर्शन गरे, गोलहरू गरे । एक्लैले खेल परिवर्तन गरे,’ खेल्ने शैलीका कारण बार्सिलोनाप्रति मोहित रहेका मान्जीले भने, ‘पछि भने उनलाई चोटले सतायो । त्यसैले खेल्न सक्ने अवस्थामा थिएनन् ।’ उनी एनएसलमा सबैभन्दा सन्तुलित टिम धनगढीलाई मान्छन् । ‘ट्रान्सफर मार्केट डटकम’ का अनुसार एनएसएलमा सबैभन्दा बढी स्थानान्तरण मूल्य भएका खेलाडी हुन् मान्जी । उनको मूल्य २ लाख ७५ हजार युरो (करिब ३ करोड ८७ लाख रुपैयाँ) उल्लेख छ ।
एनएसएल र आई लिगको स्तर
स्पेनी राजधानी म्याड्रिडबाट हवाईजहाजमा ३ घण्टा टाढा पर्दछ मान्जीको गृहनगर लास पाल्मास । उत्तर–पश्चिम अफ्रिकासँगै रहेको द्वीप हो यो । उनले स्पेनमै पनि व्यावसायिक फुटबल खेल्ने प्रयास गरेका थिए ।
‘सेगुन्डा डिभिजन बी (स्पेनी फुटबलमा तेस्रो श्रेणीको लिग) सम्म खेले,’ जापानको दोस्रो डिभिजन (जे २) पनि खेलेका ३२ वर्षीय मान्जीले भने, ‘स्पेनको फुटबल धेरै माथि छ । मेरो स्तरभन्दा धेरै माथि । त्यहाँ खेल्न मेरो कौशलले पुग्दैन । जापानको लिग पनि धेरै माथिल्लो स्तरको रहेछ, युरोपको जस्तै । त्यहाँ दोस्रो डिभिजन पनि सजिलो छैन ।’
युनिभर्सिडाड डे लास पाल्मासबाट सन् २००९–१० मा करिअर सुरु गरेका उनले युडी टिजारेफ, एट्लेटिको ग्रानडिला, मार्बेला, टेनिस्का, इबारा, होस्पिटालेटमा गरी ९ सिजन स्पेनी लिग खेले । सुरुमै सेगुन्डा बी खेलेका उनको त्यहाँ अधिकांश सिजन चौथो श्रेणी (टेरेसा डिभिजन) मै बित्यो । अनि उनी भारत आइपुगे आई लिग खेल्न । उनको टिम चेन्नई सिटी च्याम्पियन भयो । सर्वाधिक चार ह्याट्रिकसहित २१ गोल गरेका उनले ‘गोल्डेन बुट’ जिते । अर्को वर्ष अल्बिरेक्स निगाता पुगे । जापानको दोस्रो श्रेणीको अनुभवपछि आई लिगमै फर्किए ।
कोभिड–१९ ले प्रभावित सिजनको अन्त्यतिर भारत आएका मान्जीले नेपाली गोलकिपर किरण चेम्जोङ (राउन्डग्लास पन्जाब) लाई मोहम्मडन स्पोर्टिङले ३–३ मा रोकेको खेलमा एक गोल गरेका थिए । उनले यो सिजन आई लिगका ८ खेलमा ६ गोल गरे अनि फर्किए स्पेन । त्यसपछि एनसएएल क्लब विराटनगर सिटीमा आइपुगे । उनले यहाँ ३–० ले जिते पनि किरणविरुद्ध गोल गर्न सकेनन् ।
नेपाली फुटबललाई जापान वा स्पेनिस लिगसँग तुलना गर्ने अवस्था छैन । भारतमा आई लिगको आकर्षण घटिसकेको छ, इन्डियन सुपर लिग (आईएसएल) सुरु भएदेखि । यही आईएसएलसाग पनि नेपाली फुटबलको तुलना हुँदैन । अब आयो आई लिगसँग । के फरक छ त ? स्वदेश फर्किनुअघिको भेटमा मान्जीले भने, ‘खासै फरक देख्दिनँ । एनएसएल र आई लिग उस्तै छन् । खेलाडीको कौशल र प्रदर्शनका हिसाबले दुवै लिग समान स्तरका छन् ।’
नेपाली खेलाडीहरू युरोपमा लिग खेल्न सक्षम छन् भनेर चर्चा भइरहन्छ । विमल घर्तीमगरसहित केही खेलाडीले युरोपमा ट्रेनिङ र ट्रायलको अवसर पनि पाएका थिए । तर, हालसम्म नेपाली फुटबलर युरोपेली क्लबमा व्यावसायिक खेलाडीको रूपमा अनुबन्ध भएका छैनन् । एनएसएलको प्रदर्शनको आधारमा नेपाली खेलाडीमा युरोप वा एसियाकै राम्रो लिग खेल्ने सम्भावना कस्तो त ? ‘स्पेनी लिग धेरै माथि छ, जापानको लिग पनि युरोपकै स्तरमा छ,’ ५ फिट ८ इन्च अग्ला मान्जीले भने, ‘नेपाली खेलाडीहरू कुशल छन्, योभन्दा माथिल्लो वा राम्रो लिग खेल्न सक्छन् ।’ उनी आफैंचाहिँ अब कहाँ खेल्नेछन् ? ‘केही प्रस्ताव आइरहेका छन् तर यही खेल्छु भनेर निर्णय लिइसकेको छैन,’ उनले भने, ‘जहाँ मलाई चित्त बुझ्छ, राम्रो हुन्छ, त्यही खेल्नेछु ।’
प्रकाशित : जेष्ठ ८, २०७८ ०९:४०
****************************************
